# -*- mode: mandoku-view; -*-
#+TITLE: 牧齋初學集
#+DATE: 2015-09-11 17:17:41.147668
#+PROPERTY: ID KR4f0010
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 91
#+PROPERTY: FILE SB04n0419-091牧齋初學集-卷第九十一.
<pb:KR4f0010_SBCK_091-1a>¶
牧齋初學集卷第九十一¶
　　外制一(幷序)¶
　　　　外制集序¶
前代學士院掌内制舍人院掌外制國朝兩制¶
皆屬翰林設中書科就翰林承草登軸而巳¶
太祖甞言翰林鮮人制誥多自作今内閣尚有¶
存者詞意諄重足以仰見　聖祖審慎職司儆¶
勵臣工之至意　成祖始掄七人入内閣備顧¶
問兼司兩制　孝宗時李文正公以侍郎入閣¶
專管誥勑嗣是皆以尚書或侍郎兼閣學專管¶
<pb:KR4f0010_SBCK_091-1b>¶
可謂極重矣然文正諸公文集皆刋落制詞不¶
載或謂綸綍尊嚴不當錯置别集或謂舘閣隆¶
重無暇簡點文字理或然也正統以後迄於正¶
德簡牘相㳂郎吏胥史可以按籍繕寫王言遂¶
爲故𥿄而代言之任日輕嘉靖中　天子雅意¶
右文每與相臣言　祖宗任翰林故事推舉翰¶
林春坊官入管誥勑於是瞿文懿高文襄之流¶
訓辭爾雅彬彬可觀久之而增華加厲鋪張藻¶
飾予取予求無復體要代言之任重而王言則¶
未嘗不輕萬曆初江陵特疏駮正以君諂其臣¶
<pb:KR4f0010_SBCK_091-2a>¶
爲譏申飭嚴厲而迄未能止也天啓元年少師¶
高陽公以宮庶領外制剏爲嚴切典重之文援¶
据職掌諄複訓誡闡濳德章壺儀鄉里婦孺纎¶
芥畢舉於是制誥之體粲然一變余以史官承¶
乏從公之後大端皆取法於公而叅酌質文規¶
撫唐宋則竊有微指焉余謝事不及十年而制¶
誥之文又再變矣甞衮不云乎其文流則失正¶
其詞質則不麗夫質而不麗非吾之所逮及也¶
近代之流而失正者有二抽黃對白肥皮厚肉¶
其失也靡標新𥪡異牛鬼蛇神其失也纖靡之¶
<pb:KR4f0010_SBCK_091-2b>¶
與纎其受病於卑俗則一也然而世之病之者¶
則寡矣嗟夫以余之老於史局在著作之庭又¶
幸附通儒元老之後塵不能洗心竱力明綸㫖¶
之典要定後作之章程而所謂流而失正者在¶
後於余者乃滋甚豈余之不肖不能障狂瀾而¶
東之顧反爲之掘泥而揚其波乎權載之曰使¶
盛聖之文明不登於典謨訓誥罪在菲薄余誠¶
無所逃罪也矣歸田多暇發嚮所作制草而閱¶
之顔靣墳赤愧汗交下錄爲十卷櫝而藏之且¶
略述代言沿革升降之槩以叙于首閒一省視¶
<pb:KR4f0010_SBCK_091-3a>¶
庶可以知余之有罪而長遺恨於斯文也崇禎¶
十五年十二月十六日甞熟錢謙益序¶
皇后冊文(掌外制日恭撰)¶
維天啓元年歲次辛酉四月壬申朔二十八日¶
巳亥　皇帝制曰朕嗣服守成側身思永纘¶
兩朝億萬年之令緒在余一人奉二祖　十¶
一宗之享甞惟末小子言念基圖之重敢謀宮¶
室之安乃左右弼臣宗伯副貳暨大夫宗婦道¶
揚末命祈協神民咸曰眇躬不可以不承中宮¶
不可以無主仰稽俯詢先志後占擇建賢明宣¶
<pb:KR4f0010_SBCK_091-3b>¶
理隂教若時元吉正位黃中國有故嘗余敢弗¶
率咨爾張氏愽厚配地淑哲俔天上應張星主¶
太廟明堂之位下臨角亢叶后宮軒轅之占文¶
定厥祥天作之合嘉典大備　祖考有聞乃特¶
遣使持節以金冊金寳立爾爲皇后於戲閔三¶
年在疚之時思三日嗣親之禮母儀不遠遡遺¶
範于　兩宮內治惟艱佽我將于　九廟惟爾¶
之贊奏予治效關雎之進賢惟天之右序予家¶
篤螽斯之衍慶服我彞訓惟乃之休¶
　　　　太子太保戸部尚書兼文淵閣大學¶
<pb:KR4f0010_SBCK_091-4a>¶
　　　　士劉一燝授光祿大夫¶
制曰朕嗣守基圖祗承鼎革受遺緒于　祖考¶
悶我成功念嗣德于眇躬惟予報誥永言顧命¶
曰有藎臣深惟弘濟之艱敢後勤勞之奬式涓¶
榖旦播告路朝具官劉一燝四氣均和五行鍾¶
秀學足以謀王體而斷國論材足以亮邦采而¶
熙天功綿歷禁塗休有譽處暨玆登用自我¶
先皇甫膺恤宅之知遽道慿几之命保全涼昧¶
奠此危疑祕殿應門力捧繼離之日高文典冊¶
載宣重巽之風雖叅預機務之閒實首任安危¶
<pb:KR4f0010_SBCK_091-4b>¶
之寄在昔周家綴衣之命太保俾爰以及宋室¶
撤簾之功上公定策肆我陪輔奮爲宗功自非¶
謀國而後身孰能沉幾而先物矧余垂拱之日¶
尤資輔弼之臣若占筴以決疑頼屋楹而任重¶
是用參華槐位晉陟鼎司重以訓辭著之冊府¶
特授爾階光祿大夫錫之誥命於戲天子王矣¶
爾將稽首以颺言股肱良哉余乃敷心而歷告¶
閔一人之在廟恤我無疆荅　二后于在天暨¶
其有比有嘗德而立武事正朝廷以正百官永¶
承于休往篤爾烈¶
<pb:KR4f0010_SBCK_091-5a>¶
　　　　妻徐氏贈一品夫人¶
制曰夫婦之義比於君臣艱難懃瘁以相成而¶
死生契闊以相卹今吾陪輔宣力王家漏澤下¶
泉及爾同室循念終始良用愾然具官劉一燝¶
妻累贈夫人某氏教成師氏歸于德門有雞鳴¶
儆戒之心有葛覃澣濯之德命之不永中道棄¶
捐當綸扉夙夜之時遡蓬蓽辛勤之日絲麻菅¶
蒯睠彼勞人黽勉有無有懷國恤心之憂矣何¶
以告之玆加贈爲一品夫人我有寵章賁其終¶
始尚爲觀于家國亦有聞于冊書¶
<pb:KR4f0010_SBCK_091-5b>¶
　　　　曾祖廷章贈光祿大夫太子太保戸¶
　　　　部尚書兼文淵閣大學士¶
制曰記曰天䧏時雨山川出雲維嶽降神生甫¶
及申古之人崇重輔相之臣原本于神天而歸¶
功于五嶽若此其極也又况于其曾祖王父淵¶
源自出者乎劉某乃具官某之曾祖父濳于丘¶
園躬有善行劬躬燾後再世而顯至于曾孫作¶
吾良弼鼎革之際忠勲茂著余曰惟乃曾祖王¶
父佑啓後人若泰山之出雲雨若五嶽之䧏神¶
靈原深祉厚不可以不顯是用特贈具階官於¶
<pb:KR4f0010_SBCK_091-6a>¶
戲袞衣繡裳有事家廟其致朕命詔于有神爾¶
祖爾思可以敎忠來享來覲可以觀德於戲休¶
哉¶
　　　曾祖母陳氏贈一品夫人¶
制曰廼者卽位改元朌布恩賚均慶方夏漏澤¶
泉壤所以勸臣勞而敦孝治也矧予良弼逮受¶
顧命自祖以上内外嫓德其可忘哉某氏乃具¶
官某之曾祖母儀法在躬作嬪令族隂敎純備¶
含德弗耀用能使其後昆丞弼我國家以有聞¶
于世淵源深長肆余寵嘉之玆特贈爲一品夫¶
<pb:KR4f0010_SBCK_091-6b>¶
人於戲鄉里婦孺晦昧百年翟茀副䈂詔于幽¶
穸國恩至是可謂隆矣惟爾其服享哉¶
　　　　祖士沃累贈資政大夫禮部尚書兼¶
　　　　東閣大學士加贈光祿大夫太子太¶
　　　　保戸部尚書兼文淵閣大學士¶
制曰昔楊袁二氏爲東京名族德業相繼史傳¶
稱之然其祖父或以歐陽尚書教授鄉里或以¶
孟氏易起家爲令世學所開必有其自或原或¶
委豈偶然之故哉累贈具官某乃具官某之祖¶
父經明行修夙夜强學一畝之宮終焉以老畜¶
<pb:KR4f0010_SBCK_091-7a>¶
積演迤遺經粲然及子而顯至孫而大肆吾輔¶
臣𬒳服舊德紬書載筆宣力政府一經之詒百¶
歲之樹光華蕃衍顧不休與是用加贈具階官¶
服我休命益大爾家無俾楊袁專美于漢¶
　　　　祖母何氏加贈一品夫人¶
制曰爲吾政事之臣所以崇大其祖先者備矣¶
惟將相能致備物家廟有嚴宗祖具享而于王¶
母無所加命烝卑之義何以上及于祖妣也哉¶
累贈夫人某氏乃具官某之祖母恭儉肅祗寛¶
仁慈惠克媲君子以昌厥後山澤氣合而百物¶
<pb:KR4f0010_SBCK_091-7b>¶
以生律呂位同而五聲叶應再世之後莫之與¶
京和鳴鏘鏘發祥有自玆加贈爲一品夫人饋¶
享用加典禮爲稱尚其幽穸知享此榮¶
　　　　父曰材原任陜西布政使司左布政¶
　　　　使累贈資政大夫禮部尚書兼東閣¶
　　　　大學士加贈光祿大夫太子太保戸¶
　　　　部尚書兼文淵閣大學士¶
制曰人才之生必有原本如採珠玊以供服御¶
如植𣏌梓以備器用國既飬之累朝而家亦培¶
之奕世今吾元臣曰惟舊德名德重光保世滋¶
<pb:KR4f0010_SBCK_091-8a>¶
大推本所自余用歎嘉原任具官累贈具官某¶
乃具官某之父風操廉辨訏謨經遠執持之節¶
著于郎署馳驅之略效于邊陲而命不永年位¶
不償德篤生三子蔚爲民譽肆我陪輔遂秉國¶
成朕毗倚顧命之老成循覽國家之故事爲榱¶
爲棟胥本一木之材若梓若漆咸預百年之用¶
睠惟堂構之崇高追遡淵源之深長是用加贈¶
具階官於戲遡設官之初意內外咸正中書稽¶
加命之舊章公孤皆繇歷考追以命汝用嘉有¶
子傳之史冊惟良顯哉¶
<pb:KR4f0010_SBCK_091-8b>¶
　　　　母楊氏加贈一品夫人¶
制曰朕嗣大曆服得名世之士以保余于多艱¶
余嘉乃績考次其家世於稽其内則母儀艱難¶
勤苦可以觀感余愾然念之贈夫人某氏乃具¶
官某之母言有物則行應圖史相夫子于盛年¶
則氷檗有聞撫諸孤于稚弱則荼苦無間恒其¶
貞德終爲母師肆我藎臣弼余初服惟此泣涕¶
受遺之日何異號呼誓死之時旋觀屯難之餘¶
尚識艱貞之自兹加贈爲一品夫人昭我管彤¶
著于國史庻幾令名與子俱傳于天下¶
<pb:KR4f0010_SBCK_091-9a>¶
　　　　太子太保戸部尚書兼文淵閣大學¶
　　　　士韓爌授光祿大夫¶
制曰惟上天之䧏割閟我成功惟勱相之有人¶
保予冲子昔者宅憂翼室周王垂荅拜之文定¶
䇿兩朝宋代厚元勳之報閔余小毖之始無競¶
惟人肆我大賚之恩若古有訓載蠲剛日敢告¶
治廷具官某道亞黃中文稱白賁世家有舊勵¶
王臣之匪躬王國克生應天民之先覺飛華夷¶
路爲文學侍從之臣抗志丘園蹈易退難進之¶
節出處一致望實兼優廼平進于詹端遂擢叅¶
<pb:KR4f0010_SBCK_091-9b>¶
乎揆席念　先皇仍几之託夙夜在公當眇躬¶
受同之初疑丞不貳推同心而調鼎允叶規隨¶
若昆命于元龜相資謀斷毅然懷體國之色弼¶
子一人兪哉有讓德之風閒于兩社朕用嘉止¶
時乃之休是用晉秩地官洊登宮保仍兼祕閣¶
之直對司魁柄之尊特授爾階光祿大夫錫之¶
誥命於戲以嗣服之多艱屬邊陲之有警内以¶
乂安百姓外以鎭撫四夷若滉之領度支北軍¶
爲之氣壯若琦之任經略西賊于焉膽寒體一人仄¶
席之思雪四郊多壘之恥無荒朕命永世有辭¶
<pb:KR4f0010_SBCK_091-10a>¶
　　　　妻楊氏加贈一品夫人¶
制曰夫婦之義比于君臣國有夾介之勞睠惟¶
舊德家有賢明之助無間死生具官某妻累贈¶
夫人某氏䕃藉高華操持雝肅奉元臣之家敎¶
故環珮有嘗聲習夫子之閫儀故珩璜有茂矩¶
擬箴圖于七誡蔚矣管彤佐膏火于三餘居然¶
賔友大命不淑德音永存玆加贈爲一品夫人¶
於戲媲美大家之風沒而不朽正名小君之禮¶
死其有知¶
　　　　繼妻楊氏加封一品夫人¶
<pb:KR4f0010_SBCK_091-10b>¶
制曰人臣之事其君也有坤道焉女子之事其¶
夫也有相道焉蓋無成有終德本相叶而疏榮¶
從貴禮亦交幷具官某繼妻累封夫人某氏禮¶
含文嘉則成巽順應歸妹其娣之吉尸有齊季¶
女之賢相我元臣叶于令德負屛儆戒在干戈¶
逆子之時脱珥辛勤爲吐哺進賢之助宜有便¶
蕃之錫以垂燕譽之光兹加封爲一品夫人於¶
戲爾熾爾昌咸有大君之命不求不忮允爲小¶
君之儀¶
　　　　曾祖霐贈光祿大夫太子太保户部¶
<pb:KR4f0010_SBCK_091-11a>¶
　　　　尚書兼文淵閣大學士¶
制曰宋制不云乎古之君子有種德于百年之¶
前而待報于數世之後者此爲司馬光之曾祖¶
言之也有宋丞弼之家褒顯其上世者多矣而¶
司馬氏獨著豈非以其人之故哉韓某乃具官¶
某之曾祖父孝友純備文質渾全如山川之出¶
雲不見其跡如珠玊之利物莫言其功天不我¶
欺三世而顯作我陪輔實惟曾孫是用特贈具¶
階官於戲爾尚佑爾孫子記于功宗母俾司馬¶
專美有宋爾從與享其未艾哉¶
<pb:KR4f0010_SBCK_091-11b>¶
　　　　前曾祖母蕭氏贈一品夫人¶
制曰宗廟之數諸侯以五今吾大臣追命及其¶
三世蓋不惟丘園之賁得以有聞而閨門微曖¶
之德亦茂著焉此或古制所未逮也某氏乃具¶
官某之前曾祖母儀法夙&KR0570;綺紈不御處家人¶
而口無誶語憂宗祀而目以喪明德孰懋焉人¶
無知者惟聞孫作我良弼故積慶著于後昆誰¶
知婦孺之没身乃有休光于長夜玆特贈爲一¶
品夫人惟靈在幽尚克膺此¶
　　　　曾祖母郭氏贈一品夫人¶
<pb:KR4f0010_SBCK_091-12a>¶
制曰爲吾股肱之臣所以上逮三世而賁及其¶
閨門者可謂至矣乃其發祥所自如水木之有¶
本源報必有初豈可忘哉某氏乃具官某之曾¶
祖母組紃告䖍賔祭祗飭以弗無子是徴禖祀¶
之祥施于曾孫式啓功宗之望於戲億之三子¶
咸秉國成琦之再世繼叅大政眷惟昭代亦有¶
世臣自非韓姞之相攸疇與纘戎而受命玆特¶
贈爲一品夫人服我休命益大爾家¶
　　　　祖玻先贈資政大夫禮部尚書兼東¶
　　　　閣大學士加贈光祿大夫太子太保¶
<pb:KR4f0010_SBCK_091-12b>¶
　　　　戸部尚書兼文淵閣大學士¶
制曰詩有之韓侯受命纘戎祖考古之人主錫¶
命于其臣未有不追崇其先德者也今吾輔臣¶
曰惟韓氏無念爾祖肆予寵嘉之累贈具官某¶
乃具官某之祖父居身有孝友之實行巳在儒¶
俠之間藝黍稷以力田克盡敷葘之事牽車牛¶
而服賈用爲洗腆之資市義有年種德滋茂啓¶
箕裘于再世蔚爾耿光叶隆棟于三公作予毗¶
倚是用加贈具階官於戲旌旄棨㦸進有錫于¶
在朝袞衣繡裳退有事于家廟用繼有倬之命¶
<pb:KR4f0010_SBCK_091-13a>¶
以彰率祖之休詔于有神尚克享哉¶
　　　　祖母薛氏加贈一品夫人¶
制曰古之烈婦著在史冊然或以毀容截髪爲¶
節或以劬躬燾後爲能名節有遺風規不朽累¶
贈夫人某氏乃具官某之祖母相夫而黽勉蚤¶
歲自誓而凜洌盛年如松栢之有心矢氷霜而¶
爲質求忠臣于孝翼子及孫以婦道爲臣自家¶
刑國肆予良弼惟爾聞孫憑几受遺顧託有同¶
於六尺匪躬事主堅貞何異於兩髦爰有成勞¶
睠玆苦節玆加贈爲一品夫人於戲哀榮被於¶
<pb:KR4f0010_SBCK_091-13b>¶
三世固申勸於明綸忠義萃於一門尚有聞於¶
靑史¶
　　　　父楫中議大夫原任通政司右通政¶
　　　　先贈資政大夫禮部尚書兼東閣大¶
　　　　學士加贈光祿大夫太子太保戶部¶
　　　　尚書兼文淵閣大學士¶
制曰朕循覽祖宗之遺迹永懷慶曆之人才得¶
士不减於武宣儲材必𥙿乎梓&KR0238;是以譬之喬¶
木蔚爲世臣取諸一家之中遂爲百年之用推¶
本所自良用歎嘉原任具官累贈具官某乃具¶
<pb:KR4f0010_SBCK_091-14a>¶
官某之父飛華翰苑抗論諌垣當先朝革鼎之¶
時直羣相沸羹之會孤行一意惟知砥節而首¶
公榰柱衆言不屑市名而避怨雖洊登於卿貳¶
終偃蹇於功名彊諫不忘知臧孫之有後見過¶
能隱宜韓氏之多賢𬗟思弘濟之艱難益念箕¶
裘之綿邈拮据於内安外攘本拾遺禁闥之極¶
思耆定於主少國疑慰持忠入地之遺藎是用¶
加贈具階官於戲保予冲子用對越於　先皇¶
其惟哲人亦有光於乃考爾尚格有家之享余¶
益勤世德之求¶
<pb:KR4f0010_SBCK_091-14b>¶
　　　　前母傅氏加贈一品夫人¶
制曰朕顧瞻長樂眷念　兩宮嘉與庶工共追¶
本始惟我丞弼若時登庸錫類必有所先而移¶
孝亦有自始朕蓋尤穆然思之累贈夫人某氏¶
乃具官某之前母育德名家作嬪良士寒燈宿¶
火輔德業於夕郞永夜視星資儆戒於辰告命¶
之不淑中道弃捐豈知追命之榮乃在後生之¶
子於戲情不親於毛裏豈云執器而悲教不逮¶
於機絲亦巳列鼎而祭先河而後海著先王追¶
遠之仁木本而水原遡再世發祥之慶玆加贈¶
<pb:KR4f0010_SBCK_091-15a>¶
爲一品夫人於戲無德不報固明賁我愍綸有¶
開必先尚幽贊予良弼¶
　　　　母祁氏加贈一品夫人¶
制曰朕聞善稟於親行成於内徙鄰斷織母儀¶
有聞况爲吾疑丞之臣本諸聖善之訓徽華生¶
播儀範殁遺者與累封夫人祁氏乃具官某之¶
母淑愼其身柔嘉維則恭儉信順以相其夫嚴¶
翼慈和以成其子使朕得名世之士而國有弘¶
濟之臣共秉國成庶幾樞軸相資之敎豈不夙¶
夜尚遺寢門治業之思賁之簡書昭於彤管玆¶
<pb:KR4f0010_SBCK_091-15b>¶
加贈爲一品夫人於戲肩輿上殿雖不及儀灋¶
於六宮錫命下泉亦何羡起居於八座靈其不¶
昧服此殊休¶
　　　　詹事府少詹事兼翰林院侍讀學士¶
　　　　孫承宗授中憲大夫¶
制曰朕觀古先哲王求助訪落咨於在廟其於¶
以夙夜就将示我德行若此其急也余末小子¶
永言繼序惟一二道德愽聞之儒左右輔德余¶
曷敢後具官孫承宗𥙿和而肅乂惇厚而高明¶
學通今古之淵源有倫有要識際天人之精祲¶
<pb:KR4f0010_SBCK_091-16a>¶
惟幾惟深禁苑桂坊回翔滋久代言造士禆益¶
弘多及儲端晉陟之時政講席登延之日爾乃¶
齋戒其德拜自獻其先資尭舜爲君恒道揚夫¶
末命嶷然山立羽儀茂著於殿廷偘爾昌言獻¶
納發皇其閫奥粤余明目逹聰之漸惟爾啓心¶
沃心之能乃以覃恩授爾階中憲大夫錫之誥¶
命於戲以多難之未堪而紹庭之不易自貽哲¶
命若人子之初生以餋聖功曰童蒙之求我余¶
祇求納誨於朝夕人咸責君德於經筵尚無替¶
於辰猷終有辭於永世¶
<pb:KR4f0010_SBCK_091-16b>¶
　　　　妻王氏加贈恭人¶
制曰人臣翔集禁陛譽處淸班雖閱歷高華而¶
𬒳服儒素其閨門相貳亦旣勤矣况又有生死¶
之慼乎朕深念之具官某妻贈宜人某氏躬女¶
圖之淑茂秉隂敎之肅雍媲德令人如珪璋之¶
作合御窮没世終荆布以爲儀迨禁近之升華¶
巳棄捐於宿草藤麻曉直未忘昧旦之規鈴索¶
夜闌尚想何其之問肆余贊冊賁爾下泉玆加¶
贈爲㳟人黙襄夔稷之猷尚正名於大國茂啓¶
髙陽之胤載申命於九原¶
<pb:KR4f0010_SBCK_091-17a>¶
　　　　父麟先贈奉政大夫左春坊左庶子¶
　　　　兼翰林院侍讀加贈中憲大夫詹事¶
　　　　府少詹事兼翰林院侍讀學士¶
制曰古稱燕趙多感慨悲歌之士今其遺民猶¶
有存乎其或慨有大志篤生異才權奇不偶於¶
身而風氣鬱開於後余有寵告想見其人累贈¶
具官某乃具官某之父負果毅之姿稟尊嚴之¶
氣磥若多節默表大厦之材居然晚成弗示良¶
工之朴家庭筞交讓之木蔚彼仁風里社成不¶
言之蹊瞿然顧化託深心於文酒俛仰千秋敦¶
<pb:KR4f0010_SBCK_091-17b>¶
宿好於詩書丹鉛一室惟而才子爲我寳臣元¶
氣昆侖充無欲害人之雅志淸風披拂奉可爲¶
廉吏之遺規蓋有開而必先信可大而可久是¶
用加贈具階官於戲高文典冊可用爲幽穸之¶
光衮衣繡裳庶以慰生平之志靈其不昧佇我¶
訓辭¶
　　　　母張氏加贈恭人¶
制曰三光五岳氣合則人才挺生高山大川神¶
䧏而名世間出故賢喆之有作必推本其所生¶
非獨母儀是亦天道累贈宜人某氏乃具官某¶
<pb:KR4f0010_SBCK_091-18a>¶
之母禮䖍濯摡矩叶珩璜貧而好施雅有丈夫¶
之志食而能敎不忘師氏之儀肆育子以多才¶
乃娠賢之特異高峻著河山之象夾侍殿廷雍¶
和擬環珮之音敷陳講席惟予愍冊頌彼母師¶
身貽樞軸之良規洵矣有聞於百世手闢斧堂¶
之兆域豈獨可置乎萬家玆加贈爲恭人於戲¶
際五百年之期鍾美同功於惟岳應十六相之¶
數發祥比跡於高陽¶
　　　　翰林院檢討繆昌期授徵仕郎¶
勑曰昔我　神祖妙選吉士翔集禁林山陵既¶
<pb:KR4f0010_SBCK_091-18b>¶
成人物玆茂朕臨朝顧視文石螭陛之間載筆¶
夾侍者皆先朝宿學舊儒也豐芭之思其曷忍¶
後具官繆昌期經術淳深風操端直升華祕館¶
則彊學有聞養賁丘園而蹈道彌固蓋以特立¶
獨往之士當讒說殄行之時淡然孤貞蛾眉何¶
憾於謡諑睠言忠愛龍髯想見其攀號指魏闕¶
以來儀及虞門之再闢道揚末命不及秉賔階¶
之書劼毖新朝亦曰藉太史之友伊余謀落顧¶
此周行乃以覃恩授具階於戲以執簡紬書則¶
取其文直事核以橫經論道則貴乎道徳洽聞¶
<pb:KR4f0010_SBCK_091-19a>¶
爲吾異日之獻臣無愧兩朝之舊學思有以稱¶
尚勉之哉¶
　　　　妻李氏封孺人¶
勑曰凡我臣工宣力在朝委蛇退食朕靡不省¶
察其私至於禁近之臣朝夕載筆其閨門相貳¶
尤人主之所深念也具官某妻某氏動應衡規¶
言無疵悔饋祀著克羞之禮贈問有解佩之風¶
秉是壼彝以恭大而慈小恒其貞德能屛貴以¶
御窮其惟淑人相爾吉士悠然静好若雅琴之¶
相和襲彼淸寒與氷衘而交映玆特封爲孺人¶
<pb:KR4f0010_SBCK_091-19b>¶
祇服譽命益勉歲時庶幾管彤之高風将與汗¶
靑而竝著¶
　　　　父炷贈徵仕郎翰林院檢討¶
勑曰士終身晦跡隴畝而躬服禮法施於後昆¶
其誠心樸學有久而彌光者焉夫教始於家而¶
禮求諸野是豈特家門之範而巳哉繆某乃具¶
官某之父含章可貞介圭不飾少無子弟之過¶
長多長者之言家有嚴君凜然取法於俯梓克¶
念天顯終焉啜泣乎分荆其言行規矩古先有¶
坊而有表其動履搘柱末俗不徑而不㳺秉四¶
<pb:KR4f0010_SBCK_091-20a>¶
禮以御家鼛鼓唯肅躬四敎而廸後榎楚有嚴¶
念彼先民嗟虎賁之不作識其遺訓用鴻羽以¶
爲儀是用特贈具階官稽古表宅之風&KR0238;書何¶
愧附於一行之傳靑史可徵¶
　　　　母夏氏贈孺人¶
勑曰古之女子言動有史自箴圖之敎廢而令¶
德懿行秀於閨門者獨賴子孫之賢以發聞於¶
後國有寵章其亦以佐彤管之不逮與某氏乃¶
具官某之母出於冠族少有令儀事嚴重之尊¶
章辛勤無閒於膏火支零丁之門户漂摇有甚¶
<pb:KR4f0010_SBCK_091-20b>¶
於雨風敬則如賔肅逾朝典宜有令子爲我近¶
臣正色寡言宛爾珩璜之遺教紬書載筆居然¶
辟咡之良規風範有初光塵未昧玆特贈爲孺¶
人於戲能勞有繼誠不愧於母師可頌而圖終¶
有聞於女史¶
　　　　左春坊左贊善兼翰林院簡討繆昌¶
　　　　期授儒林郞¶
勑曰古有贊善大夫翊贊太子出入動靜苟非¶
其德義則必陳古以箴焉國家監古設官選擇¶
名德追懷先正風烈凜然今吾簡用史臣寵以¶
<pb:KR4f0010_SBCK_091-21a>¶
書命愼重玆選猶前志也具官某學得精華性¶
成肅括升自祕館蔚有君子之文賁於丘園淡¶
然堅貞之德回翔久次寘彼周行造士代言良¶
多禆益擢居門下實在左坊人地深嚴兼侍直¶
編摩之任器資淸篤在商敦周鼎之間乃以覃¶
恩授具階朕前制不云乎所貴乎史臣者謂其¶
道德洽聞而文直事核也今史局紛如筆削錯¶
互爾諳掌故之事而有左董之心所謂陳古以¶
箴者且以史事爲職志焉朕則顯陟女¶
　　　　妻李氏加贈安人¶
<pb:KR4f0010_SBCK_091-21b>¶
勑曰朕登進近臣庶幾德選幽貞靜默翔集禁¶
林有窈窕之風焉然非相貳有人則退食委蛇¶
誰與媲美召南之詩朕深爲臣子念之具官某¶
妻封孺人某氏儀度肅雝性資淑茂衣有穿弊¶
秉共儉以爲師珥無光輝謝華丹而自遠靜好¶
在御宜彼淸寒道誼相規凜於圖史展矣素沙¶
之德蔚然彤管之風玆加封爲安人服我訓辭¶
永綏福履¶
　　　　父炷先贈徵仕郎翰林院簡討加贈¶
　　　　儒林郎左春坊左贊善兼翰林院簡¶
<pb:KR4f0010_SBCK_091-22a>¶
　　　　討¶
勑曰朕慨想先民追懷本俗思得鄉里一行之¶
士倣古表厥宅里之風今吾近臣粤有先德庸¶
以愍冊代彼&KR0238;書贈具官某乃具官某之父稟¶
性尊嚴禔躬方大爲孝爲友德行之教有三曰¶
祭曰喪吉凶之禮唯四蓋昭代諭民之令甲著¶
在民閒而古先範世之格言遺於家塾是以躬¶
行君子脗合師氏之規家有嚴君不替家人之¶
則肆而令子爲我儒臣惟其是訓而是行所以¶
可大而可久是用加贈具階官於戲禮失而求¶
<pb:KR4f0010_SBCK_091-22b>¶
諸野尚亦有先進之思匹夫爲善於家宜其食¶
後人之報¶
　　　　母夏氏加贈安人¶
勑曰朕方弘開史局愽求鄉里婦孺之賢以光¶
於琬琰而吾之史臣有賢母焉於其登進著之¶
冊書非直廣恩亦以知敎贈孺人某氏乃具官¶
某之母克肩彞則式備言功孝慤以事尊章戒¶
愼以事夫子饁耕知敬賔禮具於丘園舉案相¶
莊朝典肅於閨壺積習名敎篤生俊民無險詖¶
私謁之心本於胎敎有貞白端莊之德似其母¶
<pb:KR4f0010_SBCK_091-23a>¶
儀樞軸有徵機絲安在玆加贈爲安人於戲生¶
貽徽範已著教於䦱門死列箴圖尚流風於比¶
屋¶
　　　　右春坊右中允兼翰林院編修周延¶
　　　　儒授承德郎¶
勑曰國家於翰苑近臣處之以深嚴親之以侍¶
從崇體貌以作其氣寛歲月以養其才誠欲使¶
人才鬱然在帝左右則元氣以固而朝廷日尊¶
朕覽觀禁近之臣深惟儲養之意臨朝顧視穆¶
然有懷具官某淵如特達之姿粹然淸廟之器¶
<pb:KR4f0010_SBCK_091-23b>¶
早以英妙冠於南宮臨軒獨見其縱橫　皇祖¶
親爲之嘉歎久㳺詞館爰晉宮僚密侍禁林兼¶
金馬承華之署休有譽處在珪璋琬琰之閒簡¶
擢方新體望滋茂乃以覃恩授具階於戲豐水¶
有芭念詒厥於前王左右奉璋頼攸宜之髦士¶
惟靜深可以畜德惟博逹可以濟時益勉自修¶
以須不次¶
　　　　妻吴氏仍前封¶
勑曰詩不云乎有齊季女言大夫之妻能奉祭¶
祀而尤美其少而能敬也今吾近臣内有相貳¶
<pb:KR4f0010_SBCK_091-24a>¶
齊敬之風何以異此具官某妻封安人某氏生¶
於冠族作配君子布衣䟽食身謝穠華濯摡組¶
紃行應圖史靜好之音叶而相和白賁之德貞¶
而不改所謂少而能敬殆無愧焉玆仍封爲安¶
人余欲陳采蘋之詩被之弦歌以風於閨房必¶
自爾始¶
　　　　父天瑞先封翰林院修撰儒林郎加¶
　　　　封承德郎右春坊右中允兼翰林院¶
　　　　編修¶
勑曰人才之生必有原本棫樸𣏌梓固非一時¶
<pb:KR4f0010_SBCK_091-24b>¶
之材菑畬耕穫亦豈一世之積風流弘長我有¶
近臣考厥世家著之書命封具官某乃具官某¶
之父性資恢傑器緼純明獨抱遺經陋訓故蟲¶
魚之學慨有大志希玉杯繁露之儒藏器不沽¶
詒於爾子昔在乃考蔚爲名賢射策未對於天¶
人作令有聞於俎豆而爾躬服箕裘之訓身居¶
作述之閒用啓後賢大光前志詩不云乎無念¶
爾祖聿修厥德爾子念之矣先河之報或委或¶
原紹聞衣德是誠在爾是用加封具階官聿求¶
世德式廣貽謀將三命而益共知百福之未艾¶
<pb:KR4f0010_SBCK_091-25a>¶
　　　　母徐氏仍前封¶
勑曰凡今公卿大夫至於元士濟濟然抱忠履¶
信立吾朝皆聖善之敎燕翼之方所致也矧吾¶
侍從曰有母師不大封崇是忘報施封安人某¶
氏乃具官某之母少躬圖矩具有壺彝經之以¶
孝慈緯之以恭儉是生賢子早踐禁途簮笏依¶
然時引外家之故事樞軸宛爾每陳女史之良¶
規宜服殊恩以章内敎玆仍封爲安人於戲文¶
駟雕軒時㳺玉堂之上翟茀副笄不改素沙之¶
德傳之禁林稱爲盛事益綏福履副我訓辭¶
<pb:KR4f0010_SBCK_091-25b>¶
